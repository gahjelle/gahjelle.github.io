<html><head><meta charset="utf-8"/><meta name="viewport" content="width=device-width, initial-scale=1"/><title>Kursveiledning | Kodeklubben</title><link href="../../assets/style.min.css" rel="stylesheet"/><script type="text/javascript">// convert url relative to current file
// ex: python/index.html -> ../python/index.html
function relative(url) {
  var urlRoot = '../../../codeclub_lesson_builder';
  if (urlRoot !== '') {
    return urlRoot + '/' + url;
  }
  return url;
}</script></head><body><div class="container"><div class="row"><div class="col-xs-12"><div class="top-menu"><div class="navigation"><a href="../../index.html"><span aria-hidden="true" class="glyphicon glyphicon-home"></span><span>&nbsp;</span><span data-i18n="html=layout.home">Forside</span></a><span>&nbsp;/&nbsp;</span><a href="../../scratch">Scratch</a></div><a data-i18n="title=layout.takeTour" title="Ta en omvisning på siden" data-placement="bottom" href="#" class="intro"><span class="icon"></span><span class="text">Intro</span></a><form class="search"><input type="text" data-i18n="placeholder=layout.search" placeholder="Søk" class="form-control"/></form></div></div><div class="search"><div class="results"><h1 data-i18n="html=layout.searchResults">Søkeresultat</h1></div></div><div class="col-xs-12"><header class="clearfix"><img src="../../assets/img/ccno_logo.png" class="logo hidden-xs"/><h1 class="title">Kursveiledning</h1><div class="lesson-icons"><a href="../../scratch" class="course"><img src="../logo-white.png"/><span>Scratch</span></a><div class="pdf"><a href="/scratch/veiledninger/kurs_avansert_scratch_klassikere.pdf" data-i18n="title=layout.downloadPdf" title="Last ned PDF"><span class="icon"></span><span class="text">PDF</span></a></div></div></header></div><div class="col-xs-12"><div class="content"><section class="intro" id="avansert-scratch-klassikere">
<h1 class="intro" id="avansert-scratch-klassikere">Avansert Scratch - Klassikere</h1>
<p>Kurset <strong>Avansert Scratch - Klassikere</strong> er ment for de som allerede
har en del erfaring i å programmere Scratch. Oppgavene tar for seg
flere avanserte konsepter, og er friere med mindre gitt kode enn de
fleste andre Scratch-oppgavene.</p>
<p><figure><img src="kurs_avansert_scratch_klassikere.png" alt=""></figure></p>
</section>
<section class="activity" id="bakgrunn">
<h1 class="activity" id="bakgrunn">Bakgrunn</h1>
<p>Dette kurset ble opprinnelig utviklet til en kodeklubb på Røa
bibliotek i Oslo, våren 2015. Tanken var å gi barna og ungdommene som
allerede hadde sett en del Scratch en ekstra utfordring, samtidig som
vi fikk muligheten til å snakke om noen av de mer avanserte
programmeringskonseptene som Scratch tilbyr.</p>
<p>Dataspill har endret seg voldsomt siden de første dukket opp på
begynnelsen av 1970-tallet. Dels på grunn av tekniske begrensninger
var de første spillene stort sett basert rundt en enkel ide, med et
begrenset antall figurer. Dette betyr at disse spillene stort sett er
enkle å reimplementere i Scratch og det er store muligheter for å lage
sine egne variasjoner rundt spillideen. Et viktig tema i kurset er å
lære barna kreativitet gjennom å gi dem et enkelt rammeverk og
deretter gi dem ideer og frihet til videreutvikling av dette
rammeverket.</p>
</section>
<section class="activity" id="oppgavene">
<h1 class="activity" id="oppgavene">Oppgavene</h1>
<p>Oppgavene i Avansert Scratch - Klassikere er selvstendige prosjekter,
men noen av konseptene bygger på tidligere oppgaver, slik at det
anbefales at de gjøres i rekkefølgen de står i oppgavesamlingen.</p>
<p>I steg 1 i hver oppgave gis det litt kode som danner grunnlaget for
resten av oppgaven. Steg 1 kan gjerne jobbes gjennom i fellesskap,
mens veilederen forteller om teorien beskrevet i dette steget for å
sikre at alle får det med seg. Steg 2 og steg 3 i hver oppgave
beskriver hvordan spillet kan utvikles videre til et enkelt, men
fullstendig spill. Mens steg 4 gir mange forslag til hvordan spillet
kan varieres og videreutvikles. La elevene jobbe mer selvstendig med
steg 2 og 3, og oppfordre dem til å være kreative når de kommer til
steg 4. Om noen har ideer som går utover det som er foreslått i steg 4
er det veldig spennende. La dem prøve seg!</p>
<p>Nedenfor beskrives hvordan hver oppgave kan introduseres i felleskap:</p>
<ul>
<li>
<p><a href="../pong/pong.html"><strong>Pong</strong></a> er en slags introduksjon til kurset.
Den felles gjennomgangen bør her vektlegge at når man lager et spill
bør man tenke gjennom hva er kjernen av spillet. I Pong er det en
ball som spretter rundt på skjermen. Deretter bør man lage en enkel
versjon av dette, slik at man kan begynne å teste at ting oppfører
seg som tenkt så raskt som mulig.</p>
</li>
<li>
<p><a href="../breakout/breakout.html"><strong>Breakout</strong></a> introduserer
kloning. Kloning er et av de viktigste, avanserte konseptene i
Scratch, og Breakout viser enkel bruk av dette. I begynnelsen av
kurskvelden passer det å snakke litt om hvordan alle boksene i
utgangspunktet skal oppføre seg helt likt, og hvordan kloning gjør
oss i stand til å lage mange kopier av samme figur gjennom
programmering, i stedet for at vi manuelt må lage kopiene.</p>
</li>
<li>
<p><a href="../snake/snake.html"><strong>Snake</strong></a> viser hvordan man kan bruke kloning
på en mer utradisjonell måte. Spør elevene først om de har forslag
til hvordan man kan lage en slange-figur siden denne endrer form (og
til og med lengde) hele tiden? Løsningen som presenteres her er å
bygge opp slangen av mange mindre bokser som gir mye fleksibilitet i
forhold til formen på slangen. I tillegg er det verdt å legge vekt
på at vi faktisk aldri flytter noen av kloneboksene. I stedet tegner
vi en ny boks foran slangen og sletter en boks i halen. Dette ser da
ut som om slangen flytter på seg.</p>
<p>Dette prosjektet er også en god anledning for å diskutere
forskjellen på variable som gjelder alle figurer og variable som
gjelder kun for en figur. I mange Scratchprosjekter er ikke
forskjellen viktig, men her er det viktig at <code class="b">(min id)</code> er unik
for hver klon, mens <code class="b">(lengde)</code> og <code class="b">(teller)</code> er lik for alle
boksene. Hvis man har problemer med å få slangen til å flytte seg
riktig er det som regel egenskapene til variablene som har blitt
feil.</p>
</li>
<li>
<p><a href="../lunar_lander/lunar_lander.html"><strong>Lunar Lander</strong></a> handler om å
fly et romskip og hovedpoenget med oppgaven er å introdusere litt
enkel fysisk modellering. Teorien handler her om hvordan man kan
tenke på en skrå-bevegelse som satt sammen av en vannrett- og en
loddrett-bevegelse, og hvordan de matematiske funksjonene <code>sinus</code> og
<code>cosinus</code> brukes til dette. Her toucher man ganske avanserte ideer
som elevene typisk ikke har sett før. I den felles gjennomgangen er
det derfor nyttigst å bare prøve å gi barna et intuitivt bilde av
hva som skjer, uten å gå veldig dypt i den teoretiske bakgrunnen.</p>
</li>
<li>
<p><a href="../asteroids/asteroids.html"><strong>Asteroids</strong></a> er et litt mer avansert
romskip-spill, og poenget med prosjektet er dels å vise hvordan man
kan jobbe effektivt ved å gjenbruke kode man har skrevet tidligere -
både i andre prosjekter og i dette prosjektet - og hvordan man
tilpasser koden. I tillegg viser Asteroids hvordan man kombinerer
romskipet fra Lunar Lander med klonekonseptene fra tidligere i
kurset.</p>
</li>
</ul>
</section>
</div><div class="improve"><h3>Forbedre denne siden</h3><p>Funnet en feil? Kunne noe vært bedre? Hvis ja, vennligst gi oss tilbakemelding ved å lage en sak på Github eller fiks feilen selv om du kan. Vi er takknemlige for enhver tilbakemelding!</p><a href="https://github.com/kodeklubben/oppgaver/issues/new?title=Scratch: Kursveiledning&amp;body=Beskriv ditt problem..." class="issue">Rapporter et problem</a><a href="https://github.com/kodeklubben/oppgaver/tree/master/src/scratch/veiledninger" class="code">Vis koden og fiks selv</a></div></div><div class="col-xs-12"><div id="footer" class="clearfix"><div class="license"><p><strong data-i18n="html=layout.license">Lisens</strong><strong>:</strong></p><a rel="license" data-i18n="href=layout.licenseUrl" href="http://creativecommons.org/licenses/by-sa/4.0/deed.no">CC BY-SA 4.0</a></div><div class="author"><p><strong data-i18n="html=layout.author">Forfatter</strong><strong>:</strong></p><p>Geir Arne Hjelle</p>
</div></div></div></div></div><div class="intro-question modal fade"><div class="modal-dialog"><div class="modal-content"><div class="modal-header"><button type="button" data-dismiss="modal" aria-label="Close" class="close"><span aria-hidden="true">&times;</span></button><h4 data-i18n="html=layout.greeting" class="modal-title">Hei der!</h4></div><div class="modal-body"><p data-i18n="html=layout.askTour">Ser ut som dette er ditt første besøk, vil du ha en omvisning?</p></div><div class="modal-footer"><button data-i18n="html=layout.yes" class="btn btn-success">Ja!</button><button data-dismiss="modal" data-i18n="html=layout.no" class="btn btn-danger">Nei takk</button></div></div></div></div><script src="../../assets/vendor.min.js"></script><script src="../../assets/script.min.js"></script><script>$(document).ready(function(){
  $('pre').has('code.blocks').addClass('blocks');
  scratchblocks2.load_language(scratchblocks2._translations['nb']);
  scratchblocks2.parse('code.blocks');
  scratchblocks2.parse('code.b', {inline: true});
});</script></body></html>